Stanovy dobrovolného svazku Otevřená města
======================================

Tento dokument je návrhem, na kterém pracuje zastupitel Pirátů v Praze
Jakub Michálek. Pro zapojení a připomínky napište do konference ma mail
<tag@lists.openalt.org>.

1. Základní údaje
-----------------

<a name="b1.1"></a>
1.1 Název dobrovolného svazku zní **Otevřená města** (dále jen „svazek“).

<a name="b1.2"></a>
1.2 Svazek je ustaven ve veřejném zájmu jako právnická osoba veřejného práva, 
která sdružuje města, obce a další základní územní samosprávné celky.

<a name="b1.3"></a>
1.3. Internetové stránky svazku jsou na doméně 
[otevrenamesta.cz](http://www.otevrenamesta.cz).

<a name="b1.4"></a>
1.4 Sídlem svazku je Brno.

1.5 Svazek je zakládán na dobu neurčitou.

> **Komentář**:
>
> K [1.1](#b1.1) Název svazku vyjadřuje politiku otevřenosti a hlavní cíle svazku.
>
> K [1.2](#b1.2) Právní formu dobrovolného svazku obcí upravuje § 49 a násl. zákona 
> č. 128/2000 Sb., o obcích, ve znění pozdějších předpisů, resp. § 24 a 
> násl. zákona č. 131/2000 Sb., o hlavním městě Praze, ve znění pozdějších 
> předpisů. Forma dobrovolného svazku obcí odpovídá tomu, že jde o spolupráci 
> osob veřejného práva, a tak je vhodnější, když výsledkem bude opět osoba 
> veřejného práva. Svazek je ustaven ve veřejném zájmu dle § 144 odst. 1 zákona
> č. 89/2012 Sb., občanského zákoníku.
>
> K [1.3](#b1.3). Doména plně odpovídá názvu právnické osoby. Doménu zakoupil dne 
> 14. 12. 2014 pro tento projekt a pod jeho názvem autor stanov a tato doména 
> bude po vzniku bezplatně převedena pod svazek a vedena jako jeho majetek
> v souladu s § 127 zákona č. 89/2012 Sb., občanského zákoníku. Právnická osoba
> musí po svém vzniku účinek založení domény do tří měsíců od svého vzniku 
> převzít. V takovém případě platí, že je z těchto jednání oprávněna a 
> zavázána od počátku. Převezme-li je, dá dalším zúčastněným najevo, že tak 
> učinila. V tomto případě tedy vyrozumí registrátora domény.
>
> K [1.4](#b1.4) Jde o výsledek dohody na pracovní schůzce, který reflektuje skutečnost, 
> že Brno je tradičním místem konání konferencí a veletrhů v oblasti otevřeného 
> software. Přesnou adresu místa v obci není  třeba do stanov psát 
> (§ 136 odst. 2 zákona č. 89/2012 Sb., občanský zákoník) a bude určena orgány 
> svazku, konkrétně jeho výborem (§ 163 zákona č. 89/2012 Sb., občanského 
> zákoníku).

2. Cíle
--------

<a name="b2.1"></a>
2.1 Svazek prosazuje otevřené fungování radnic, zejména zveřejňování informací, 
transparentní rozhodování, zpřístupnění úředních dat a zapojování veřejnosti 
do rozhodování.

<a name="b2.2"></a>
2.2 Svazek prosazuje, koordinuje a financuje zavádění, vývoj a údržbu svobodného
software a dalších otevřených technologií pro výkonnou, hospodárnou a bezpečnou 
veřejnou správu.

> **Komentář**:
> 
> K [2.1](#b2.1) První cíl mluví o otevřeném fungování radnic, přičemž dává příklady, 
> co se tím rozumí. Jde například o zveřejňování informací podle § 5 zákona 
> č. 106/1999 Sb.,  o svobodném přístupu k informacím, ve znění pozdějších 
> předpisů, zpřístupňování dat ve formátu otevřených dat, zapojování veřejnosti 
> do rozhodování pomocí referend, participativního rozpočtu a jiných nástrojů. 
> Základem dobrého fungování úřadu je i dobrá a vstřícná komunikace s občany. 
> Všechny tyto cíle však vyžadují silnou technologickou základnu (software), 
> která je také hlavní motivací pro druhý cíl.
>
> K [2.2](#b2.2) Druhý cíl se týká šetření rozpočtových prostředků měst, které jsou nyní 
> vydávány na software objednávaný jednotlivými městy u komerčních společností. 
> Jde o činnosti, které v podstatě přesahují rámec území, a tedy je na nich 
> vhodné spolupracovat podle principu subsidiarity. Komerčně dodávaný software 
> zůstává často ve vlastnictví dodavatele (proprietární  software). V důsledku 
> toho vzniká ve veřejné správě celá řada neduhů,  včetně vazby města na 
> jediného dodavatele (problém vendor lock-in).  Řešením je nasazovat a 
> podporovat svobodný software, viz [stránku GNU o svobodném software][gnu]. 
> Svobodný software je zvláštním případem svobodného kulturního díla (viz dále). 
> Svobodný  software je taky vždy open source, tj. každý má k dispozici 
> zdrojový  kód a může software zkontrolovat či vylepšit. Svazek se nestaví 
> proti  komerčním dodavatelům, naopak předvídá, že jim bude část vývoje 
> zadávat, pouze tyto společnosti upraví obchodní strategie ve veřejném sektoru. 
> Stávající stav vyžaduje, aby vznikající svobodný software byl  napojen na 
> existující proprietární systémy (např. GINIS, Marbes apod.).

[gnu]: https://www.gnu.org/philosophy/free-sw.html

3. Předmět činnosti
--------------
K dosažení svých cílů svazek zejména:

3.1 hájí společné zájmy členů svazku u státních orgánů, dodavatelů 
proprietárního software a jiných institucí,

3.2 vede vlastní projekty, zaštiťuje projekty třetích stran a zapojuje do 
svých aktivit členy svazku anebo veřejné vysoké školy a jiné instituce, např.

<a name="b3.2.1"></a>
- 3.2.1 vystupuje namísto členů svazku na jejich žádost jako zadavatel při 
  společném zadavání veřejných zakázek zejména na svobodný software,
- 3.2.2 vypisuje veřejné soutěže např. pro studenty vysokých škol a komerční 
  dodavatele na svobodný software,
- 3.2.3 zaměstnává vlastní vývojáře a jiné odborníky pracující na veřejně 
  prospěšných výstupech podle cílů svazku.

3.3 sdílí a vyhodnocuje zkušenosti členů svazku a jiných institucí, definuje 
standardy a dobrou praxi,

3.4 shromažďuje finanční prostředky od členů svazku ve vlastnictví svazku a 
zakládá právnické osoby nebo na nich nabývá majetkovou účast,

<a name="b3.5"></a>
3.5 organizuje a informuje neformální komunitu pro otevřenost a svobodný 
software ve veřejné správě, členy svazku i veřejnost,

3.6 pořádá konference a spolupracuje s obdobnými zahraničními organizacemi,

3.7 poskytuje poradenství, vyjádření a akreditace komerčním dodavatelům.

> **Komentář**:

> K [3.2.1](#b3.2.1) Podle § 3 zákona č. 137/2006 Sb., o veřejných zakázkách, ve znění 
> pozdějších předpisů, je centrálním zadavatelem veřejný zadavatel, který 
> provádí centralizované zadávání. Svazek bude veřejným zadavatelem podle 
> § 2 odst. 2 písm. d) tohoto zákona. První možnost centrálního zadavatele 
> je, že pro jiného zadavatele pořizuje dodávky či služby, jež jsou předmětem 
> veřejných zakázek, které následně prodává jiným zadavatelům za cenu 
> nikoliv vyšší, než za kterou byly dodávky či služby pořízeny. Druhou 
> možností je, že provádí zadávací řízení a zadává veřejnou zakázku na 
> dodávky, služby či stavební práce na účet jiných zadavatelů. Poměry 
> centrálního zadavatele a dalších zadavatelů musí být upraveny písemnou 
> smlouvou.

4. Principy činnosti
--------------------

4.1 Svazek ve všech oblastech prosazuje, aby software, fotografie, dokumenty a 
jiná díla zakoupená za veřejné prostředky byla volně dostupná jako 
[svobodné kulturní dílo][fcw] s možností opakovaného užití i komerčním sektorem.

4.2 Svazek spolupracuje s kraji, státními orgány, veřejnými vysokými školami, výzkumnými 
a vědeckými institucemi, školami, politickými stranami, příspěvkovými a 
jinými městskými organizacemi, neziskovým sektorem a 
dalšími institucemi, které se mohou stát partnery svazku,  pokud se ztotožní s cíly a 
principy činnosti svazku a zavážou se pomoci při prosazování cílů svazku.

4.3 Rozhodování ve svazku se zakládá na otevřené diskusi na společné 
komunikační platformě a na hledání široké shody mezi těmi, kterých se 
rozhodnutí týká. Nelze-li dosáhnout široké shody, rozhoduje až hlasování 
podle pravidel v těchto stanovách.

<a name="b4.4"></a>
4.4 Svazek uskutečňuje vlastní projekty nebo zaštiťuje projekty třetích stran 
vedoucí k dosažení cílů svazku. Projekt člena svazku nebo jiné veřejné 
instituce, který je v souladu s vnitřním řádem svazku, zařadí svazek do 
seznamu projektů svazku a upraví vzájemné právní vztahy zvláštní smlouvou. 
O záležitostech projektu rozhoduje jeho vedoucí, který je za něj také 
odpovědný. Projekt může získávat prostředky od svazku, jeho členů a 
z jiných zdrojů.

<a name="b4.5"></a>
4.5 Kde ze zákona či těchto stanov nevyplývá nic jiného, řídí se svazek a 
jeho členové vnitřním řádem svazku a obdobně též obecnými ustanoveními zákona 
o spolku a jeho členech.

[fcw]: http://freedomdefined.org/Definition/Cs


5. Členství
-----------

<a name="b5.1"></a>
5.1 Členem svazku může být základní územní samosprávný celek v České republice.
Zejména může být členem svazku hlavní město Praha, 
jeho městská část, statutární či jiné město anebo jiná obec.

5.2 Člen svazku je zavázán podporovat cíle svazku, platit členský příspěvek 
a zachovávat vnitřní řád svazku.

5.3 Člen svazku je oprávněn

- 5.3.1 těžit z plodů činnosti svazku, zejména bezplatné užívat jím vyvinutý 
  svobodný software a příklady dobré praxe,
- 5.3.2 navrhovat nové projekty svazku, žádat o záštitu svazku nad svými 
  vlastními projekty, zapojovat se do existujících projektů svazku (bod [4.4](#b4.4)) a
- 5.3.3 kontrolovat hospodaření svazku a jinak se podílet na činnosti svazku 
  v souladu se stanovami.

<a name="b5.4"></a>
5.4 Počtem obyvatel se pro daného člena svazku v těchto stanovách rozumí lidé, 
kteří mají na jeho území trvalé bydliště. Pokud je členem svazku jak hlavní 
město Praha, tak jeho městská část, rozdělí se počet obyvatel rovnou měrou 
mezi hlavní město Prahu a jeho městskou část. Počet obyvatel a odpovídající 
počet hlasů (bod [7.2](#b7.2)) se zveřejňuje pravidelně v seznamu členů.

<a name="b5.5"></a>
5.5 Zájemce o členství podá výboru svazku přihlášku, jejíž přílohou je 
usnesení o souhlasu zastupitelstva s připojením do svazku. 
Další náležitosti přihlášky stanoví svazek. 
Členství vzniká, jakmile byl zájemce přijat a zaplatil členský příspěvek
za celý rok, ve kterém podal přihlášku.

<a name="b5.6"></a>
5.6 Pokud člen neuhradí členský příspěvek ani v dodatečné lhůtě, jeho členství 
nezaniká, ale členská práva jsou mu marným uplynutím dodatečné lhůty 
pozastavena.

> **Komentář**:
> 
> K [5.1](#b5.1) Členství je omezeno na základní územní samosprávné celky. Členem 
> může být hlavní město Praha (§ 24 odst. 1 zákona č. 131/2000 Sb., o hlavním 
> městě Praze, ve znění pozdějších předpisů), jeho městské části (§ 23 odst. 1, 
> 3 ve spojení s § 24 zákona č. 131/2000 Sb., o hlavním městě Praze, ve znění 
> pozdějších předpisů), jakož i jiné obce a města, 
> která mají právní osobnost (§ 49 a násl. zákona č. 128/2000 Sb., o obcích,
> ve znění pozdějších předpisů). Městské části a obvody územně členěných 
> statutárních měst (s citovanou výjimkou hlavního města Prahy) nemají vlastní 
> právní subjektivitu, proto nemohou být členy svazku a v jejich 
> případě není třeba řešit problém dělení hlasů (bod [5.4](#b5.4)).
> 
> K [5.4](#b5.4) Seznam členů je veden na základě bodu [4.5](#b4.5) stanov ve spojení s § 236
> zákona č. 89/2012 Sb., občanský zákoník, a bodu [8.4.9](#b8.4.9) stanov.
> 
> K [5.5](#b5.5) Usnesení zastupitelstva je nezbytnou podmínkou podle § 59 odst. 2 písm.
> i) zákona č. 131/2000 Sb., o hlavním městě Praze, ve znění pozdějších 
> předpisů, pro účast na svazku.
> 
> K [5.6](#b5.6) Vylučuje se subsidiární použitelnost ustanovení o zániku členství, 
> která by podle bodu [4.5](#b4.5) ve spojení s § 238 zákona č. 89/2012 Sb., 
> občanský zákoník, nastala. Jde o to, aby nemusel opakovaně probíhat proces 
> podání nové přihlášky. V ostatních věcech (přijímání a vylučování členů) 
> se řídí spolek ustanoveními občanského zákoníku o spolku.

6. Organizace
---------

6.1 Svazek má 

- 6.1.1 nejvyšší orgán, kterým je členská schůze,
- 6.1.2 volené orgány, kterými jsou výbor, kontrolor a technická rada,
- 6.1.3 jmenované orgány, které jsou ustaveny podle organizační struktury a jsou
  obsazovány na základě veřejných výběrových řízení.

6.2 Jednání členské schůze svolá výbor z vlastní iniciativy nebo na žádost 
nadpolovičního počtu členů svazku anebo nižšího počtu členů, stanoví-li tak
jednací řád členské schůze.

<a name="b6.3"></a>
6.3 Pozvánky na zasedání orgánů, návrhy usnesení a odůvodnění, prezentace členů,
kteří mají kandidovat, jakož i jiné podkladové materiály, se zveřejňují 
na internetových stránkách svazku pokud možno průběžně a dostatečnou dobu předem.

6.4 Orgány rozhodují ve veřejném hlasování podle jmen členů

- 6.4.1 většinou hlasů všech svých členů, nebylo-li rozhodnutí řádně projednáno,
<a name="b6.4.2"></a>
- 6.4.2 většinou hlasů těch svých členů, 
  kteří se účastní hlasování, stanoví-li
  jednací řád daného orgánu podmínky řádného projednání a jsou-li dodrženy podmínky 
  řádného projednání vyplývající z jednacího řádu daného orgánu i vnitřního řádu 
  svazku.

6.5 Jednání probíhá přednostně na dálku pomocí komunikačních 
technologií, aby mohli členové zasílat předem své alternativní návrhy, aby byl
dostatečný čas na posouzení těchto alternativních návrhů a aby se hlasování
mohli účastnit i nepřítomní členové.

6.6 K podpoře činnosti svazku mohou volně vznikat neformální pracovní skupiny.

> **Komentář**:
> 
> K [6.4.2](#b6.4.2) Obdobně jako v § 257 odst. 1 zákona č. 89/2012 Sb., občanského zákoníku,
> se navrhuje určit případy, ve kterých není třeba souhlasu nadpoloviční většiny
> všech členů, ale pouze většiny členů aktivních. Nezájem a neúčast tedy nemohou
> činnost svazku zablokovat. Podmínky řádného projednání mohou být stanoveny
> vnitřním řádem svazku, jakož i jednacím řádem daného orgánu. 
>
> Příkladem
> takových podmínek může být například, že podkladové materiály byly 
> zveřejňovány po celou dobu projednání způsobem uvedeným ve stanovách 
> (bod [6.3](#b6.3)), členové orgánu měli dostatečnou dobu na přípravu vlastních 
> alternativních návrhů, členové orgánu měli dostatečnou dobu na rozhodnutí 
> mezi alternativními návrhy (minimální doba trvání musí být předem stanovena 
> jednacím řádem daného orgánu nebo jinou součástí vnitřního řádu svazku) a 
> návrh při projednání podpořil určitý minimální počet členů (např. stanovený
> shodně jako pro iniciativu ke svolání jednání orgánu apod., což jsou všechno 
> záležitosti typicky upravené jednacím řádem orgánu).


7. Členská schůze
-----------------

7.1 Každý člen svazku je na členské schůzi zastoupen svým statutárním nebo 
zplnomocněným zástupcem.

<a name="b7.2"></a>
7.2 Člen svazku má tolik hlasů, kolik činí po zaokrouhlení druhá odmocnina 
z jeho počtu obyvatel. Tyto hlasy není možné rozdělit.

7.3 Jednací řád členské schůze stanoví podmínky, za kterých je závazný 
návrh na svolání členské schůze.

7.4 Členské schůzi je vyhrazeno

- 7.4.1 usnášet se na svém jednacím řádu,
- 7.4.2 volit, odvolávat a úkolovat výbor, jeho předsedu a další jednotlivé členy,
- 7.4.3 přijímat a vylučovat členy svazku, 
- 7.4.4 schvalovat výroční zprávu výboru o činnosti svazku,
- 7.4.5 schvalovat výroční zprávu kontrolora o hospodaření svazku,
- 7.4.6 udělovat předchozí souhlas se smlouvou o výkonu funkce vzhledem k 
  orgánům, které volí,
- 7.4.7 <a name="b7.4.7"></a> změnit výši členského příspěvku na následující kalendářní roky, a to 
  aspoň 90 dní před začátkem nového kalendářního roku,
- 7.4.8 rušit či měnit libovolné rozhodnutí jiného orgánu svazku, dotýká-li 
se zrušení či změna rozhodnutí pouze jednání a vnitřních poměrů svazku,
- 7.4.9 rozhodnout o zrušení nebo přeměně svazku, případně jmenovat a 
odvolávat likvidátora,
- 7.4.10 rozhodovat o změně stanov.

> **Komentář**:
> 
> K [7.2](#b7.2) Počet hlasů je úměrný odmocnině z počtu obyvatel. Jde o realizaci tzv.
> Penroseho odmocninového zákona (podle matematika Lionela Penrose), 
> podle něhož je *apriorní* hlasovací síla člena určitého hlasujícího tělesa
> definovaná Penroseho-Banzhafovým indexem nepřímo úměrná odmocnině jeho 
> velikosti. Velikost člena svazku je přirozeně vyjádřena jeho počtem obyvatel.
> Proto každý člen získává tolik hlasů, kolik odpovídá odmocnině z jeho 
> velikosti, a tedy obě závislosti se vyruší a na každého obyvatele připadá 
> stejná *apriorní* hlasovací síla. Tato otázka byla řešena při diskusi o
> hlasovací síle v rámci orgánů Evropské unie. Podrobné zdůvodnění naleznete
> v článku Karol Zyczkowski and Wojciech Slomczynski: *Square root voting system,*
> *optimal threshold and π*, dostupného jako preprint na [webu][arxiv-sqrt].
>
> Příklady rozložení počtu obyvatel a hlasovací síly pro namátkou vybraná česká 
> města, pokud by byla členy svazku, zobrazuje následující obrázek:
> 
> ![Rozložení počtu obyvatel a hlasovací síly][sqrt-img]

[arxiv-sqrt]: http://arxiv.org/pdf/1104.5213v2.pdf
[sqrt-img]: hlasy.png

<!-- https://docs.google.com/spreadsheets/d/1r6a7y_O2D7hZUwwAdwyzL9cXeGJOgRzn36VgGSsS1Ss/edit -->


8. Volené orgány
----------------

8.1 Funkční období všech volených orgánů je dvouleté. Funkční období 
navazuje na konec předchozího funkčního období. Funkční období voleného 
orgánu končí, pokud skončí volební období všech jeho členů anebo uplynutím 
funkčního období. 

8.2 Funkční období člena voleného orgánu začíná s funkčním obdobím orgánu, jehož 
členem byl zvolen, anebo okamžikem, kdy byl zvolen, povolán či kooptován 
jako náhradník původního člena voleného orgánu. Funkční období člena voleného 
orgánu končí s koncem funkčního období voleného orgánu, ztrátou způsobilosti 
ke členství ve voleném orgánu, odstoupením či odvoláním člena voleného orgánu a 
v případě kooptovaného člena též volbou náhradníka původního člena voleného 
orgánu.

8.3 Způsobilost být členem voleného orgánu má pouze člověk, který v písemné podobě zašle 
svazku k trvalému zveřejnění na jeho internetových stránkách svůj životopis a dokument,
ve kterém prokáže, jak svými konkrétními činy dlouhodobě přispívá cílům svazku,
případně splní další podmínky, které svazek určil. Ten, kdo povolává členy 
voleného orgánu, před volbou rozhodne, zda jsou přihlášení kandidáti způsobilí být 
členem orgánu.

8.4 **Výbor** je statutárním a výkonným orgánem spolku. Výbor je členskou schůzí volen jako 
kolektivní orgán o pěti členech. Výbor

- 8.4.1 odpovídá za vystupování svazku navenek a plnění povinností 
  svazku vyplývajících ze zákona nebo těchto stanov, nejsou-li svěřeny jinému 
  orgánu,
- 8.4.2 schvaluje rozpočet, řídí a kontroluje hospodaření s majetkem svazku a 
  dodržování pravidel zaměstnanci svazku,
- 8.4.3 schvaluje účetní závěrku svazku obcí sestavenou k rozvahovému dni podle 
  zákona o účetnictví a zpracovává a schvaluje návrh závěrečného účtu svazku,
- 8.4.4 <a name="b8.4.4"></a> určuje dlouhodobé cíle svazku a schvaluje technický plán, který určuje 
  vlastní projekty svazku (bod [4.4](#b4.4)),
- 8.4.5 určuje organizační strukturu, přijímá vnitřní předpisy k úpravě 
  poměrů svazku a vzory smluv pro právní vztahy, v nichž svazek vystupuje,
- 8.4.6 volí, odvolává a úkoluje technickou radu,
- 8.4.7 rozhoduje o tom, kdo se stane partnerem svazku, a o zrušení partnerství,
- 8.4.8 předkládá členské schůzi alespoň jednou ročně zprávu o činnosti,
- 8.4.9 <a name="b8.4.9"></a> vede a na internetových stránkách svazku zveřejňuje seznam členů 
  s údaji podle zákona a těchto stanov.

8.5 **Technická rada** je poradním orgánem výboru v odborných záležitostech 
působnosti svazku. Technická rada

- 8.5.1 řeší odborné otázky vedení projektů, správy kódu, vedení komunity 
  (bod [3.5](#b3.5)) a technického plánu (bod [8.4.4](#b8.4.4)),
- 8.5.2 dohlíží na to, že svazek a jeho projekty dodržují principy technické 
  povahy uvedené ve stanovách,
- 8.5.3 rozhoduje v pochybnostech o tom, zda jsou technické záměry a provedení 
  projektu v souladu s vnitřním řádem svazku.

8.6 **Kontrolor** je kontrolním orgánem svazku. Kontrolor nesmí být členem jiného 
orgánu svazku. Může být zvoleno i více kontrolorů, pak jedná každý samostatně.
Kontrolor

- 8.6.1 má přístup ke všem dokumentům svazku a dohlíží na jeho hospodaření,
- 8.6.2 provádí kontrolu hospodaření s majetkem svazku obcí a s jeho finančními
  prostředky a předkládá zprávu o výsledcích kontroly výboru, který s nimi 
  seznamuje zastupitelstva členských obcí,
- 8.6.3 vyjadřuje se k návrhu závěrečného účtu svazku před jeho projednáním,
- 8.6.4 zúčastňuje se jednání orgánů svazku s hlasem poradním.


> **Komentář**:
> Co se týče organizačnou soustavy, autor stanov vycházel ze svých zkušeností
> s právnickými osobami různých typů se zvláštním důrazem na využití zkušeností
> z organizací, které se věnují svobodnému software (viz volně dostupná kniha
> [The Art of Community][aoc].
>
> K [8.4][#b8.4] Povinnosti výboru ohledně hospodaření vyplývají z § 39
> zákona č. 250/2000 Sb., o rozpočtových pravidlech územních rozpočtů, ve znění
> pozdějších předpisů.
>
> > K [8.6][#b8.6] Povinnosti kontrolora ohledně hospodaření vyplývají z § 39
> zákona č. 250/2000 Sb., o rozpočtových pravidlech územních rozpočtů, ve znění
> pozdějších předpisů.

[aoc]: http://www.artofcommunityonline.org/downloads/jonobacon-theartofcommunity-1ed.pdf

9. Právní jednání
-----------------

9.1 Nejde-li o závažnější právní jednání, jedná za výbor, který je statutárním 
orgánem, jeho předseda, případně jiný člen výboru pověřený předsedou nebo 
výborem, a to v souladu s předchozím usnesením výboru. Jde-li o závažnější 
právní jednání ([9.2](#b9.2)), vyžaduje se současně i společné právní jednání 
dalšího člena výboru.

<a name="b9.2"></a>
9.2 **Závažnějším právním jednáním** je právní jednání, kterým svazek poskytuje 
větší hodnotu než 100 000 Kč nebo se k takovému plnění zavazuje. 
Za poskytnutí takové hodnoty se považuje též ručení takovou 
hodnotou, její zastavení, zatížení, uzavření o smlouvě budoucí, předkupní 
právo anebo jiné právní jednání, které může mít za následek závazek k poskytnutí 
takové hodnoty.

9.3   Písemné právní jednání výboru nebo jiného zástupce svazku musí obsahovat 
jméno jednajícího, jeho funkci a podpis.

10. Hospodaření s majetkem
--------------------------

10.1 S majetkem hospodaří výbor v souladu se schváleným rozpočtem, se zákonem 
a jinými obecně závaznými  právními předpisy. Svazek nesmí převádět zisk svým 
členům, nýbrž používá ho ke své další činnosti. V případě likvidace převede 
likvidátor likvidační zůstatek na právnickou osobu soukromoprávní nebo 
veřejnoprávní povahy se sídlem v České republice s podobnými cíli, jako má 
svazek.

10.2 Svazek je financován z členských příspěvků, dotací, příjmů z vlastní 
činnosti i peněz obdržených na jednotlivé projekty. Členové svazku platí 
členské příspěvky ve výši, která je úměrná počtu obyvatel (bod [7.4.7](#b7.4.7)). 
Příspěvek je splatný na transparentní bankovní účet svazku do prvního dne 
kalendářního roku, na který se platí.

10.3  Majetek svazku je ve vlastnictví svazku, členové neručí za dluhy svazku 
a  svazek neručí za dluhy svých členů. Svazek se  nezavazuje k dluhům,  které 
nejsou kryty rozpočtovými příjmy, nedá-li k tomu souhlas členská  schůze. 
Se zánikem členství ve svazku není spojeno právo na vypořádací podíl.

10.4  Svazek má peníze na transparentních bankovních  účtech (výpisy zveřejňuje
banka), svazek dále zveřejňuje své smlouvy, faktury, vnitřní předpisy, rozpočet,
rozhodnutí, zápisy a účetní 
výkazy na svých internetových stránkách. Svazek je veřejnou institucí podle 
zákona o svobodném přístupu k informacím.

> **Komentář**:
> K 10.1 Svazek požádá v souladu se zákonem č. 128/2000 Sb., o obcích, ve znění 
> pozdějších předpisů, o přezkoumání hospodaření 
> svazku za uplynulý kalendářní rok Ministerstvo financí, anebo zadá 
> přezkoumání auditorovi nebo auditorské společnosti. Svazek schvaluje rozpočet
> a hospodaří podle § 38 a násl. zákona č. 250/2000 Sb., o rozpočtových pravidlech územních 
> rozpočtů, ve znění pozdějších předpisů. 

11. Smírčí a rozhodčí doložka
--------------------
<a name="b11.1"></a>
11.1 Vznikne-li mezi členem svazku a svazkem nebo mezi členy svazku navzájem 
při činnosti svazku nebo při některém z projektu svazku (bod [4.4](#b4.4)) spor, zavazují se 
členové pokusit o smírné řešení sporu, a to aspoň na dvou jednáních výboru.

<a name="b11.2"></a>
11.2 Teprve následně bude tento spor rozhodnut s konečnou platností 
v rozhodčím řízení podle zákona o rozhodčím řízení a o výkonu rozhodčích nálezů.

> **Komentář**:
>
> K [11.1](#b11.1) V rámci organizace nemůže dojít ke sporu, neboť v čele organizační 
> soustavy stojí výbor a tomu jsou výkonné orgány svazku podřízeny. Spory např.
> s kontrolorem by se řešily jedině před členskou schůzí v rámci projednávání
> výroční zprávy kontrolora o hospodaření.
>
> K [11.2](#b11.2) Není-li dohodnuto jinak, postupuje se podle zákona č. 216/1994 Sb., 
> o rozhodčím řízení a o výkonu rozhodčích nálezů. Podle § 7 odst. 2 nemá-li 
> rozhodčí smlouva ustanovení o počtu a osobách rozhodců, jmenuje každá ze 
> stran jednoho rozhodce a tito rozhodci volí předsedajícího rozhodce.
> (Nelze postupovat podle ustanovení o spolku, neboť svazek nemá rozhodčí 
> komisi.) Nález rozhodců je právně závazný a vynutitelný. 

<a name="b14"></a>
14. Ustanovení při zakládání
----------------------------
<a name="b14.1"></a>
14.1 Zakládající členové svazku jsou:

- 14.1.1 **hlavní město Praha**,  
  se sídlem Mariánské náměstí 2/2, 11001 Praha 1,  
  zastoupené primátorkou Mgr. Adrianou Krnáčovou, MBA,  

- 14.1.2 **statutární město Brno**,  
  se sídlem Dominikánské náměstí 196/1, 60200 Brno,   
  zastoupené primátorem Ing. Petrem Vokřálem,

(...)

14.2 Prvními členy výboru jsou:

14.2.1 .......................... (předseda)

14.2.2 ..........................

14.2.3 ..........................

14.2.4 ..........................

14.2.5 ..........................

14.3 Prvním kontrolorem je ................................

14.4 Zakládající členové svazku doručí souhlas zastupitelstva předsedovi výboru,
jakmile zástupci zakládajících členů svazku prohlásí, že text stanov i smlouvy
o založení dobrovolného svazku obcí je dojednán a jeho změny nejsou přípustné. 
Předsedovi výboru se ukládá navrhnout zápis svazku do veřejného rejstříku 
bez zbytečného odkladu po uplynutí
3 měsíců od okamžiku, kdy smlouvu o utvoření dobrovolného svazku obcí a tyto 
stanovy schválí zastupitelstva
aspoň tří zakládajících členů svazku. 

14.5 Každý zakládající člen dává souhlasem
se stanovami rovněž svůj souhlas k tomu, aby svazek vznikl i s menším počtem
členů, než je uveden v bodě [14.1](#b14.1). Pokud některá zastupitelstva nevysloví
svůj souhlas do okamžiku, kdy je podán návrh na zápis svazku do veřejného rejstříku,
není na překážku vzniku svazku, ale jejich obce se členy svazku nestanou. 
Doručí-li zakládající člen souhlas zastupitelstva až po podání návrhu na zápis 
svazku do veřejného rejstříku, posuzuje se jeho podání jako přihláška nového člena.

14.5 Každý zakládající člen svazku (bod [14.1](#b14.1)) je povinen vnést do svazku 
peněžitý vklad ve výši 2 Kč na jednoho obyvatele (bod [5.4](#b5.4)). Vklad je splatný 
na transparentní bankovní účet svazku do dvou měsíců od vzniku svazku.

14.6 Svazek navrhne výmaz bodu [14](#b14) z úplného znění stanov, jakmile budou splaceny 
všechny vklady zakládajících členů. Údaje o členech budou v ten okamžik již 
vedeny v seznamu členů a údaje o členech výboru budou zapsány ve veřejném 
rejstříku.
